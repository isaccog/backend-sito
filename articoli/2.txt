id: 2a
titolo: Autenticissimo
pubblicazione: 2025-06-21
testo:
Domenica scorsa si cercava un panino al lampredotto, esasperati dalla chiusura di tutti i punti di fiducia, pur con una amica fiorentina ci siamo dovuti dirigere  al ‘’mercato’’ centrale. 

Luogo orrido dove sai già cosa aspettarti. La ‘’’tradizione’’’ è tutta li. E’ un luogo a tutti gli effetti tipico, tipico però non di Firenze ma del nostro tempo. Accanto al lampredottaro non ci si vergogna certo a mettere della cucina asiatica, delle pizze, delle brioche col pistacchio. 

Siamo però fortunati e non perché il panino col lampredotto era meno infimo e caro di quanto pensassimo. No, la modesta sorpresa è stata ampiamente controbilanciata dal dover affrontare una corsa insostenibile per trovare il posto. La fortuna sta nel trovarsi in un luogo talmente finto da non sembrare credibile, da non lasciare dubbi sulla natura dell’inganno. 

Camminando per le strade di Firenze e guardando le boutique che vendono oggetti in pelle viene la tentazione di domandarsi se quella in cui ci stiamo fermando sia autentica o no. Incorriamo così in quella confusione, nella fatica di dover distinguere fra un vero e un falso. Questa confusione e l’ansia che l’accompagna è il sentimento più pervasivo del turista moderno. Confusione legittima ma del tutto inutile. 

L’inganno più significativo, corrodente e profondo non sta infatti nel falso, ovvero nella plasticosa imitazione probabilmente prodotta in asia, ma nel vero, nell’oggetto effettivamente realizzato in cuoio da un artigiano italiano. L’inganno è, esattamente, pensare che stai comprando un oggetto di qualità, che durerà nel tempo, fatto con metodi tradizionali. Che sia effettivamente così dal punto di vista materiale conta veramente poco. Nella sostanza quello che compri è esattamente identico all’oggetto contraffatto perché, come tutti dovremmo sapere, quello che stai comprando è semplicemente un’idea, l’emozione della tradizione, il cuore segreto di quel luogo. Domandarsi cosa sia questa tradizione è abbastanza inutile. In realtà sta li solo in quanto categoria di marketing, ovvero per espandere il numero di oggetti da vendere (ma anche e sempre di più ‘esperienze’, ovvero la vendita di sensazioni slegata dal fastidioso e vetero capitalistico bisogno tecnico della produzione di un oggetto sui cui appiccicarle). La ricerca spasmodica di parametri oggettivi per misurarla ( è vero cuoio, come sono le cuciture, me la sta vendendo un amabile vecchietto, è fatta a mano) serve solo a due cose. Innanzitutto a rendere il piacere dell’acquisto finale più intenso, ad amplificare l’esperienza acquisto con l’esperienza ricerca (predominante in altri settori, come la caccia alla chicca nei mercatini dell’usato). Secondariamente a creare una differenziazione di classe (ovvero: di fasce di marketing) fra chi può permettersi l’autentico più o meno contraffatto.

La grande bellezza del mercato centrale di Firenze è che consente di guardare il nostro vero stato. Li non ci dobbiamo più preoccupare se stiamo di fronte alla finzione della finzione o alla finzione semplice. Tutto è stato chiaramente costruito per noi. Forse li potremmo smettere di usare le virgolette per la parola tradizione perché ormai il suo significato ha definitivamente oltrepassato quello precedente, non è più ambiguo. 

Questo certo ci genera una grande irritazione. L’irritazione di ritrovarsi consumare qualcosa espressamente fatto perché noi lo potessimo consumare in quel luogo. L’irritazione di essere oggetti subenti il marketing e il capitalismo.

Da una parte questo non dovrebbe colpirci così tanto, è soltanto vedere il mondo in cui viviamo. D’altra parte ci viene voglia di combatterlo; ci sono alcune risposte a questa nostra condizione che sembrano interessanti ma rischiano di farci sprofondare nelle medesime ambiguità. Ne parlerò presto
  
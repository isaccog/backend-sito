id: 1a
titolo: È ancora possibile la vita?
pubblicazione: 2025-09-02
testo:
Potrebbe sembrare strano ma non tutti i negozianti sono degli imprenditori. A Trieste c’è una macelleria equina che anni fa frequentavo sempre. Il macellaio (il macellaio, non l’imprenditore o il proprietario, anche se sono la stessa persona) ha una settantina d’anni. Ha la sua clientela e non credo faccia più di 200€ al giorno. So quanta gente ci entrava e stava aperto solo la mattina. Il locale era suo e si portava a casa quello che gli serviva per vivere bene. Un economista capirebbe subito che dal punto di vista finanziario quell’attività stava perdendo soldi. Il locale era in centro e un negozio ‘moderno’ gli avrebbe pagato di affitto ben più di quanto lui potesse guadagnare nel suo mese migliore. 
Dal punto di vista dell’economista il vecchio macellaio era un idiota perché non sfruttava quello che aveva e si ostinava a lavorare. Non metteva a frutto il capitale.

Le aziende - e noi - siamo andati da tempo oltre. Non traiamo profitto solo dai capitali tradizionali. E’ del tutto normale mettere nei bilanci gli asset immateriali, quei “beni” che un’impresa possiede e l’aiutano a generare ricchezza pur essendo intangibili. Dai brevetti al know how, al logo di coca cola che gli consente di vendere le stesse molecole chimiche a prezzo più alto di tutte le fake cola.

Anche noi, forse meno consciamente, abbiamo capito che si possono capitalizzare gli asset immateriali. “Paghi la vista”, “E’ un’esperienza”, “Il sapore della tradizione” non suggeriscono forse la legittimazione di questo fatto?  

Sono al porto di Volos. I ristoranti sono agghiaccianti ma quello in cui sono resiste e fa dei piatti semplici e sublimi. Il cuoco non ha capito la lezione - come il macellaio - perché è un ristorante economico - ovvero non lo è ancora. (il prossimo articolo sarà su questo, sul doppio significato che la parola economico ha in italiano). Un giorno forse capirà che è bravo e quindi che può capitalizzare questa bravura.  Se sarà autenticamente moderno non inserirà nessuno ingrediente pregiato nel menù, basterà capitalizzare il suo know-how. Ovvero alzare i prezzi. Nessuno dubiterà che questo sia legittimo. Nessuno lo dubita.  Infatti l’aggettivo con cui io e i miei amici definiamo questo ristorante è assurdo. Non dovrebbe esistere così. I ristoranti che esistono ora sono come quello di cui ho visto in un vicolo di Marsiglia: pane e olio 4€. La semplicità si paga.

Non possiamo avere l’aspettativa che qualcuno con un buon ristorante che funziona, con un cuoco capace, possa rinunciare consapevolmente a guadagnare di più di quanto guadagna ora.

Non ce lo possiamo aspettare e siamo noi stessi sempre di più attenti a sfruttare le nostre possibilità di guadagno. A mettere a rendita non solo il nostro lavoro ma anche ciò che possediamo e ciò che siamo. La messa a rendita del nostro capitale più classico (i soldi in banca) è un esempio banale, anche se ubiquo - lo dimostra l’esplosione delle piattaforme di gestione di finanza personale per giovani nell’ultimo periodo. 

Ma cosa stiamo facendo quando affittiamo la nostra stanza la settimana della moda? Quando traffichiamo i nostri vestiti su Vinted vantandoci con gli amici di averlo venduto il doppio di quanto lo abbiamo pagato? Economicizziamo pezzi della nostra vita.

Farlo significa solo non essere stupidi. D’altronde dopo che ci ha spennato il ristorante, il negozio di vestiti usato, il proprietario di casa 80enne, non saremo noi il buon samaritano. Noi con le nostre bollette, i nostri stipendi bassi, i nostri cocktail costosi. 

Contrastare questo meccanismo quando la scelta diventa il nostro quotidiano e non resta nei board di temibili multinazionali sembra impossibile perché assomiglia in tutto e per tutto a una scelta irrazionale e don chisciottesca. Salvo che poi ci troviamo stritolati nel meccanismo.

rancesco Ferrero, vincitore del primo Masterchef, su Instagram parla di cibo in una maniera che mi piace molto. Una volta ha scritto di una piccola città in Marocco dove mangiava in un ristorante delle verdure portate da lui. Diceva ‘*qui la vita è ancora possibile*’. 

iò che contribuisce a rendere impossibile la vita alle nostre latitudini (ma ormai sempre più giù) è che a tutto è già stato dato un prezzo e tutti cercano qualcosa su cui esporlo.

Nella vecchia economia ciò che determinava questo prezzo era principalmente il lavoro e i costi di produzione di un bene. Ora è il valore percepito. Ogni cosa costa per quanto ne possiamo godere. 

Sono a Palermo, non ci torno da dieci anni. Vado al mercato del Capo, sperando che sia meglio della Vucciria, che so essere solo per turisti ormai. Neanche li c’è scampo. Chiedo numi a Silvia, mia amica di Palermo. Mi dice che ormai per comprare la frutta (i mercati ora sono ristoranti) c’è qualche piccolo mercato settimanale o i supermercati. Tutti i bancarellari l’hanno capito benissimo, che il loro capitale di bancarelle di ferro arrugginito non valeva niente ma la tradizione, quella potevano venderla a peso d’oro. E la gente ora deve comprare le pesche dure e insapori dei supermercati.

L’aria così si fa più rarefatta e la vita asfissiante perché ciò che viene prezzato (e quindi reso più scarso) è esattamente la possibilità di godimento. E ogni possibile valore è già stato prezzato.

Certo, la vita non è solo godimento ma il meccanismo non si ferma qui. 

Prezzato il prezzabile, non resta che il residuo - ciò che non può essere subito fagocitato come si vorrebbe ( “il residuo è il mondo”  dice Simone Weil in Calasso - *Il cacciatore celeste* pag 132 - ma questa è un’altra storia). Il residuo va quindi eliminato o standardizzato per poter essere sfruttato.

Non sarà difficile.

A Piazza Morbegno a Milano il residuo a settembre 2025 è minimo: un negozio di musica impolverato e un ferramenta. Tutto il resto sono bar o - il peggio - vinai con cucina. So che il ferramenta ha venduto l’attività - a qualche cocktail bar of course. Vendere l’attività significa: vendere il contratto di affitto. Paghi per prenderti il diritto di pagare l’affitto li. Può essere molto conveniente se l’affitto è basso. Quanto sarà servito per far ingoiare ai negozianti l’amore per il proprio lavoro?\nEccola qui, la vita che scompare ingurgitato il residuo. Dove andrei, se abitassi ancora li, a comprare bulloneria e farmi consigliare da un esperto? Probabilmente dovrei prendere la rossa, andare ancora più in periferia, forse in qualche OBI gigante e impersonale. \n\n<br> \n\nI ristoranti al porto sono già orribili - macchine da soldi per far mangiare prodotti surgelati a turisti senza forze. Ma fatturano e quindi, anche qui, pagano affitti più alti. Un giorno anche il proprietario delle mura del nostro ristorante deciderà di alzarlo. Il nostro amico cuoco potrà andare in periferia o alzare i prezzi. Per fare ciò dovrà buttare le tovaglie di carta, i bicchieri spessi e il suo sarà un altro ristorante come tanti. Sul lungomare di Volos ogni metro quadro sarà sempre più conquistato da tavolini sempre meno accoglienti. Anche chi non volesse per forza godere, ma magari mangiare un panino alla buona con gli amici, dovrà fuggire altrove, finché non impareranno a sfruttare il capitale anche li.",
  